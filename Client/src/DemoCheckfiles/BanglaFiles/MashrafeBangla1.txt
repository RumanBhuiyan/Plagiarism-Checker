গত ২০ জুন ফেসবুকে মাশরাফি নিজের করোনা আক্রান্ত হওয়ার খবর জানান অনুরাগীদের। দু'সপ্তাহের বেশি কোয়ারান্টাইনে রয়েছেন তিনি। তার পরেও মোর্তাজার শরীরে করোনা ভাইরাসের উপস্থিতি পাওয়া গিয়েছে। আগামী ৮ জুলাই তৃতীয় দফায় করোনা টেস্ট করা হবে তারকা ক্রিকেটারের।

বাংলাদেশ ক্রিকেট দলের প্রধান চিকিৎসক দেবাশিস চৌধুরি মাশরাফির প্রসঙ্গে বলেন, ‘আতঙ্কিত হওয়ার কোনও কারণ নেই। ৮ জুলাই ওর আরও একবার করোনা টেস্ট করা হবে। আশা করা যায় তখন রেজাল্ট নেগেটিভ আসবে। সাধারণত ১৪ দিনেই আক্রান্তের সুস্থ হয়ে ওঠার সম্ভাবনা বেশি। তবে ১৪ দিনেই সেরে যাবে, এমন কোনও নিশ্চয়তা নেই। কারও কারও ক্ষেত্রে বেশিদিন সময় লাগে।’

মাশরাফি ক্রিকেটের পাশাপাশি রাজনীতির ময়দানেও নিজেকে প্রতিষ্ঠিত করেছেন। তিনি এই মুহূর্তে বাংলাদেশের নারাইল কেন্দ্রের এমপি। জনপ্রতিনিধি হওয়ার দায়িত্ব তিনি করোনা মহামারির কঠিন সময়েও যথাযথ পালন করেছেন। ভাইরাস সংক্রামিত হওয়ার আশঙ্কা থাকলেও প্রয়োজনের সময় সাধারণ মানুষের পাশে দাঁড়িয়েছেন তিনি।